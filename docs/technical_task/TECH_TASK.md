# Технічне завдання для онлайн-магазину комп'ютерних аксесуарів DigiDive

## 1. Вступ

### 1.1. Мета документа

Цей документ є технічним завданням для розробки бекенду на Java Spring для онлайн-магазину, який спеціалізується на продажу комп'ютерних аксесуарів.

## 2. Загальний опис

### 2.1. Огляд

Це технічне завдання описує функціонал онлайн-магазину, який дозволяє користувачам переглядати товари, додавати їх до кошика, оформлювати замовлення і відстежувати статус доставки. Адміністратори мають можливість керувати каталогом товарів, замовленнями, акціями та аналітикою продажів.

### 2.2. Основні функції продукту

- Система авторизації та управління користувачами: реєстрація, аутентифікація та керування обліковими записами.
- Управління каталогом товарів: додавання, редагування і видалення товарів.
- Додавання товарів до кошика і оформлення замовлення без фактичної оплати.
- Ведення історії покупок.
- Управління знижками: можливість встановлення знижкових цін.

### 2.3. Класи користувачів

- **Клієнти**: кінцеві користувачі магазину.
- **Адміністратори**: користувачі з правами керування магазином, що можуть редагувати каталог товарів, замовлення та акції.

## 3. Вимоги до функціональності

### 3.1. Управління обліковими записами користувачів

Система повинна забезпечувати наступні можливості:

- Реєстрація нових користувачів із базовою інформацією (ім'я, email, номер телефону, пароль).
- Аутентифікація користувачів за допомогою email та пароля.
- Редагування профілю користувача.
- Видалення акаунту за запитом користувача.

### 3.2. Управління каталогом товарів

Адміністратори повинні мати можливість:

- Додавати нові товари до каталогу із зазначенням назви, опису, ціни, категорії та зображення.
- Редагувати існуючі товари.
- Видаляти товари з каталогу.

**Категорії товарів:**
- Комп'ютерні миші
- Клавіатури
- Монітори
- Аксесуари для ПК
- Мережеве обладнання

### 3.3. Фільтрація та сортування товарів

- Фільтрація товарів за:
    - ціною (мінімум - максимум)
    - наявністю знижки
    - категорією

- Сортування товарів за:
    - за замовчуванням — назва
    - ціною (зростання/спадання)
    - датою додавання
    - алфавітом

### 3.4. Система замовлень

Система повинна підтримувати функціонал оформлення замовлень:

- Додавання товару в кошик та оформлення замовлення.
- Вибір способу доставки: доставка кур'єром або самовивіз.
- Введення контактних даних для доставки.
- Відстеження статусу замовлення.
- Скасування замовлення.
- Перегляд історії замовлень.

У цьому проєкті система доставки повинна бути реалізована за допомогою тригера, який кожні 30 секунд змінює статус у базі на наступний.  
Список статусів для доставки:  
● Очікує оплати — замовлення додано до кошика і очікує оплати  
● Оплачено — замовлення оплачено  
● У дорозі — транспортування товару до користувача  
● Доставлено — кур'єр доставив товар (кінцевий статус)  
● Скасовано — користувач скасував замовлення

Статус "Скасовано" може бути присвоєний лише, якщо товар знаходиться в одному з таких статусів:
● Очікує оплати

### 3.5. Система оплати

У цьому проєкті не потрібно реалізовувати систему оплати. При натисканні на кнопку "купити" інформація про покупку надсилається на склад, а з кошика видаляються придбані товари. Історія покупок поповнюється даними про придбані товари: назва, опис, фото, кількість, вартість, категорія.

### 3.6. Управління знижками

Необхідно забезпечити можливість управління знижками, включаючи:

- Додавання знижки на товар.
- Товар дня — товар із найбільшою знижкою (якщо декілька товарів мають однакову знижку, вибір товару з цього списку відбувається випадковим чином).

### 3.7. Звіти

- Топ 10 найпопулярніших товарів.
- Топ 10 товарів, які часто скасовуються.
- Список товарів, що очікують оплати більше N днів.

### 3.8 Обрані товари

Необхідно реалізувати функціонал додавання товарів до обраних та отримання користувачем списку товарів у розділі "Обрані".

## 4. Вимоги до технологічного стеку

- Java 17.
- Spring Boot(WebFlux) 2.x для розробки бекенду.
- Spring Security для забезпечення безпеки.
- Spring Data R2DBC / Hibernate для роботи з базою даних.
- PostgreSQL як основна база даних.
- Docker для контейнеризації всіх компонентів системи.

## 5. Інтерфейси

- **REST API** для взаємодії між бекендом і фронтендом.
- **JWT** для аутентифікації користувачів.
- Документація для API із використанням Swagger або аналогічних інструментів.

[API_Endpoints.md](API_Endpoints.md)